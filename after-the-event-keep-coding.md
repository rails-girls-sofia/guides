# Напътствия, ресурси и обратна връзка

Събитието отмина и вече ни липсвате, с духа, любопитството и мотивацията си. Утешаваме се с мисълта, че сме ви дали достатъчно вдъхновение и мотивация да продължите по пътя, по който сте тръгнали. Ще опитаме ви дадем напътствия за това как най-ефективно да го направите.

### Обратна връзка

Ще сме ви благодарни да ни дадете обратна връзка с мнението си за събитието и как бихме могли да го направим по-добро следващия път. Би трябвало да сте получили линк към анкетата за обратна връзка в имейла, който ви изпратихме след събитието.

### Слайдове от Rails Girls Varna 1.0

Презентацията от Rails Girls Varna [може да намерите тук](https://speakerdeck.com/mitio/rails-girls-varna-1-dot-0-august-2015).

## Joan on Rails

На Rails Girls Sofia вече сме имали инструкторки, които шест месеца по-рано са били участнички. Имаме и такива, които вече работят в сферата. И вие може да постигнете това.

Препоръчваме да изгледате това филмче, в което една участничка от Rails Girls Berlin разказва как в рамките на една година от първото си участие си намира работа като програмист и е вече инструктор в Rails Girls Berlin събитията: [Joan on Rails](http://bit.ly/joan-on-rails) (~30 мин.) В него има страхотни и много практични съвети.

## Продължете да пишете код

Като всеки занаят, и програмирането изисква практика. Най-важно е наистина да си изцапате ръцете и да продължите да се занимавате. За тази цел следвайте напътствията по-долу.

### Приложението от уъркшопа

За да затвърдите и разширите наученото по време на уъркшопа, съветваме:

1. Направете отново приложението, [следвайки ръководството](http://bit.ly/railsgirlsvarna1) сами. Отначало.
2. Позабавлявайте се с Ruby в [TryRuby.org](http://tryruby.org/) (първата половина е окей, след това има малко особени примери).
3. Запазете си някъде този удобен "пищов" за Ruby, Rails & командния ред: [http://bit.ly/cheat-rails](http://bit.ly/cheat-rails)
4. Ако ви е любопитно, може да пробвате и някое от [другите ръководства, които се ползват на Rails Girls събития](http://guides.railsgirls.com/).

Следват допълнителни и много полезни ресурси, с чиято помощ да развивате познанията си в по-конкретно направление.

### Общи положения за уеб приложенията

Запознайте се как работят браузърите и уеб приложенията на
концептуално ниво. По темата има доста ресурси, като
[този](http://www.20thingsilearned.com/en-US) е хем полезен, хем
забавен.

### HTML & CSS

Поиграйте си в [Code Academy, в сесията за разработка на уеб](http://www.codecademy.com/tracks/web), за да разширите и затвърдите вашите познания за HTML и CSS. Там може да намерите и други сесии, които да са ви в помощ. Дори има [такава за Ruby](http://www.codecademy.com/tracks/ruby).

Друг отличен ресурс по темата е безплатното ръководство [A Practical Guide to HTML & CSS](http://learn.shayhowe.com/).

Някои хора са останали много доволни от [онлайн курсовете на Академията на Телерик - направление уеб дизайн и UI технологии](http://academy.telerik.com/student-courses/web-design-and-ui/about). Там има курсове за основи на HTML, CSS стилизиране, JavaScript и т.н.

Допълнителни интересни ресурси:

* [howtocenterincss.com](http://howtocenterincss.com/) - центриране на неща в CSS (голяма мъка).
* [FlukeOut](http://flukeout.github.io/)  - игра, която да ви научи как се ползват и комбинират CSS селектори. Възможно е в началото да ви е трудно да схванете как работи, но после става интересно и полезно.

### Ruby

Ако искате да дълбаете в езика за програмиране Ruby, може да пробвате следните неща:

* [Ruby for Beginners](http://ruby-for-beginners.rubymonstas.org/) на берлинската study група.
* [TryRuby.org](http://tryruby.org/)
* Книгата
  [Learn to Program](http://pragprog.com/book/ltp2/learn-to-program) -
  тя е написана за хора, които тепърва се захващат с програмиране и
  езикът, на който са примерите в нея е Ruby
* Книгата [Introduction to Programming with Ruby](http://www.gotealeaf.com/books/ruby) - още една книга за прохождащи програмисти с примери на Ruby
* Книгата [Learn Ruby the Hard Way](http://ruby.learncodethehardway.org/book/)
* [Секцията за Ruby в Code Academy](http://www.codecademy.com/tracks/ruby)
* [Ruby in 100 Minutes](http://tutorials.jumpstartlab.com/projects/ruby_in_100_minutes.html)
* [Why's (Poignant) Guide to Ruby](http://mislav.uniqpath.com/poignant-guide/)
* Дзен подход към Ruby от [Ruby Monk](https://rubymonk.com/)
* Може да посетите [курса по Ruby, който водим във ФМИ](http://fmi.ruby.bg/) зимния семестър

### Sinatra

На Rails Girls Varna използвахме Sinatra, за да направим уеб приложение. Sinatra е семпъл инструмент, който въпреки това е доста гъвкав и има доста възможности. С негова помощ може да постигнете много.

Освен онлайн документацията на Sinatra, която е доста изчерпателна, може да прочетете и книгата [Sinatra: Up and Running](http://shop.oreilly.com/product/0636920019664.do).

### Ruby on Rails

Ако се чувствате много любопитни и сте овладели основните понятия в HTML, CSS и Sinatra вече ви доскучава, може би е време да пробвате Ruby on Rails. Ruby on Rails също е инструмент за правене на уеб сайтове и ви дава много неща наготово, но е необходимо повече четене, за да свикнете с визията на библиотеката и с възможностите, които ви предоставя.

Класическа книга за Rails, налична и безплатно онлайн е [Ruby on Rails Tutorial](https://www.railstutorial.org/) (трето издание).

Допълнително, всички участнички в Rails Girls събития получават безплатно копие на още една книга за начинаещи – “Learn Rails”. Можете да [свалите копие от тук](http://learn-rails.com/railsgirls), използвайки кода `RAILSGIRLS`.

Много хора също така препоръчват [Rails for Zombies](http://railsforzombies.org/) (серия безплатни филмчета). Тези два отговора на въпрос за научаване на Rails в Quora също съдържат добри насоки — [едно](http://bit.ly/learn-rails-1) и [две](http://bit.ly/learn-rails-2).

[RailsCasts](http://railscasts.com/) са серия филмчета, предлагащи добри решения на определени проблеми от практиката на уеб разработчика. Ако сте схванали основите на Rails, тези филмчета ще са ви много полезни. Голяма част от тях са безплатни. Имат и текстов вариант в [AsciiCasts](http://asciicasts.com/).

### Други

На сайта на [Confreaks](http://confreaks.com/) можете да гледате записи на множество презентации от световни конференции в нашата сфера.

В един сайт, подобен на TryRuby, можете да пробвате първия си досег със системата за контрол на версии Git — [http://try.github.io/](http://try.github.io/)

## Работете над нещо реално

Ако имате конкретна идея за проект, инструмент, сайт — страхотно! Това е най-добрият начин да навлезете и да се учите. Преследвайки конкретната си цел, ще ви се наложи да търсите начини да я постигнете и неминуемо ще научите много по пътя, натрупвайки тонове безценен опит.

## Поддържайте връзка помежду си

Не на последно място, изключително важно е да поддържате връзка помежду си. Така ще си помогнете с мотивацията, с отговорите на някои по-сложни въпроси, ще има кой да ви упъти, ако се залутате някъде.

Създайте си community, обичайте го и то ще ви обича обратно :) Ако все още не сте, присъединете се в Rails Girls Sofia потребителската група във Facebook: [https://www.facebook.com/groups/RailsGirlsSofia/](https://www.facebook.com/groups/RailsGirlsSofia/) и харесайте [страницата на събитието](https://www.facebook.com/RailsGirlsSofia).

## Забавлявайте се

Няма какво да се лъжем, това е най-важното! ;)

### Rails Girls Varna 1.0

![Rails Girls Varna 1.0 Group Photo](http://railsgirls.com/images/varna/rails-girls-varna-1.0-august-2015-group-photo.jpg)

### Rails Girls Sofia 4.0

![Rails Girls Sofia 4.0 Friday Hug](http://railsgirls.com/images/sofia/rails-girls-sofia-4.0-march-2015-friday-hug.jpg)

### Rails Girls Sofia 3.0

![Rails Girls Sofia 3.0 Group Photo](http://railsgirls.com/images/rails-girls-sofia-3.0-group-photo.jpg)

### Rails Girls Sofia 2014

![Rails Girls Sofia 2014 Friday Hug](http://railsgirls.com/images/rails-girls-sofia-2014-friday-hug.jpg)

### Rails Girls Sofia 2013

Презентацията, по която се движехме събота, [може да намерите тук](https://speakerdeck.com/mitio/rails-girls-sofia-31-may-1-june).

![Rails Girls Sofia 2013 Friday Hug](https://fbcdn-sphotos-a-a.akamaihd.net/hphotos-ak-ash4/467543_461236493962144_14916432_o.jpg)
